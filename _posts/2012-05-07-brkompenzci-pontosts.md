---
layout: post
title: Bérkompenzáció pontosítás
created: 1336390494
categories:
- !binary |-
  cMOhbHnDoXphdA==
---
<p style="text-align: justify;"><strong>A bérkompenzációt pontosítja egy friss kormányrendelet, amely a Magyar Közlöny pénteki számában jelent meg.</strong></p><p style="text-align: justify;">E szerint a munkaadó akkor kaphat a munkabérek nettó értékének 2012. évi megőrzéséhez vissza nem térítendő támogatást, ha írásban nyilatkozik arról, hogy a bérek nettó értékének megőrzéséhez <strong>szükséges béremelést</strong> <strong>legkésőbb 2012. június 30-áig</strong> valamennyi munkavállalója számára 2012. január elsejétől - <strong>visszamenőlegesen is</strong> - <strong>biztosítja</strong>.</p><p style="text-align: justify;">További feltétel, hogy az <strong>idén nem csökkentheti</strong> átlagos statisztikai állományi <strong>létszámát</strong> a 2011-es létszámához képest, valamint az <strong>idén nem dönthet</strong> <strong>úgy, hogy</strong> munkavállalóinak több mint ötödénél <strong>munkaidő-csökkentést kezdeményez</strong>. Ha a munkaadó ennek a három feltételnek nem tesz eleget, akkor meg kell szüntetni a támogatás folyósítását, és a kifizetett támogatást vissza kell fizetni. A munkaadók azon dolgozóik kompenzálására kaphatnak támogatást, akiknek 2011-es bruttó átlagkeresete <strong>nem éri el a havi 215.000 forintot</strong>.</p><p style="text-align: justify;">A támogatás mértéke a 2012. évi elvárt béremelésből <strong>legfeljebb 3 százalékpontnak</strong> megfelelő rész tizenkét hónapra számított összege és az ezen összeg után fizetendő szociális hozzájárulási adó együttes összege, amelyet a munkaügyi központ legfeljebb két részletben folyósít a munkaadó részére.</p><p style="text-align: justify;">A kormányrendelet szerint <strong>nem adható támogatás</strong> annak a munkavállalónak a foglalkoztatásához, akire tekintettel a munkaadó <strong>a foglalkoztatás elősegítéséről és a munkanélküliek ellátásáról</strong> szóló törvény megfelelő részei szerinti, emellett <strong>a szakképzettséggel rendelkező, pályakezdő álláskeresők munkatapasztalat-szerzésének és a létszámleépítések megelőzése érdekében a részmunkaidős foglalkoztatás támogatásáról</strong> szóló kormányrendelet, illetve <strong>a megváltozott munkaképességű munkavállalók foglalkoztatásához</strong> nyújtható költségvetési támogatásáról szóló kormányrendelet szerinti <strong>támogatásban részesül</strong>.</p><p style="text-align: justify;"><strong>Nem nyújtható támogatás</strong> annak a munkaadónak sem, amelynek lejárt esedékességű, meg nem fizetett <strong>köztartozása van</strong>, kivéve, ha a megfizetésére halasztást kapott.</p><p style="text-align: justify;">Ha a munkaadó által foglalkoztatott munkavállalók 2011. évi átlagos statisztikai állományi létszáma elérte az <strong>5 főt</strong>, a támogatási igény mértékének el kell érnie legalább az <strong>évi 100.000 forintot</strong>.</p><p style="text-align: justify;">A kormányrendelet rögzíti, hogy a támogatás <strong>csekély összegű (de minimis) támogatásnak</strong> minősül, így a kedvezményezettnek <strong>nyilatkoznia kell</strong> a támogatás nyújtását megelőző három pénzügyi évben általa igénybe vett ilyen támogatások támogatástartalmáról.</p>
